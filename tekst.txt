»Kritik af den negative opbyggelighed« ligner med sit røde og sorte omslag, et kampskrift fra halvfjerdserne fyldt med samfundsomstyrtende retorik og skråsikre revolutionere utopier. Det er måske heller ikke uden en hvis pointe, at lektor Frederik Stjernfelt og digteren Søren Ulrik Thomsen har valgt at iklæde deres syv essays et 70er-look. På den ene side peger den negativt tilbage på forfatternes fortid i anarkistiske miljøer i 70erne, en tid hvor alt blev politiseret, og som de to nu helst ser sig frabedt. Samtidige minder den os positivt om, at datidens til tider firkantede verdenssyn i al sin forvildelse var forbundet med en forpligtigelse på etablere en opbyggelige ny dagsorden. En positiv forpligtigelse som i løbet af et halvt århundrede, og især siden firserne, efterhånden har været renset ud af vokabulariet hos kunstnere, debattører og kunstkritikere. Stjernfelt og Thomsens bog er et opgør med den tryghed, der i nyere tid er forbundet med altid at positionere sig som værende uden for »The Establishment«. En opsang til de mange kunstnere og meningsdannere som udelukkende bekender sig til skeptiske attituder og aldrig afslører positivt, hvad de anser for godt og værdifuldt. For at blive en af nutidens guruer er det åbenbart nok at være negativ opbyggelig.

At dømme efter den heftige debat, der fulgte i slipstrømmen på Stjernfelt og Thomsens bog, har de med deres hip til kunstnere og intellektuelle åbenbart ramt et ømt punkt i selvforståelsen. Det betyder til gengæld ikke - som nogen har hævdet - at de forsvarer et reaktionært livssyn, der tilbageskuende hylder den klassicistiske regelæstetik, hvor overskridelsen ikke længere kan være en del af den kunstneriske udfoldelse. Pointen er, at selve overskridelsen ikke gemmer på nogen positiv blivende værdi. Overskridelsen er altid kun halvvejs mod målet, som Frederik Stjernfelt selv har uddybet i et interview:

»Med hensyn til overskridelse vil jeg sige, at man kan jo godt have overskridelsen som en kunstnerisk strategi, hvor man tænker: Hvad sker der nu, hvis vi slækker på nogle formelle krav? Det er en udmærket gammelkendt kunstnerisk strategi. Men det er ikke nok at overskride. Man skal have en sensibilitet for, om det, der kommer ud på den anden side, er godt eller skidt? Man skal jo gerne finde en eller anden ny skønhed eller ny indsigt, som har sin egen interesse. Overskridelsen er et redskab; den er ikke noget kriterium i sig selv.«

En anden gennemgående pointe i bogen er, at den negative opbyggelighed ikke kun bliver misbrugt af udøvende kunstnere, men at debattører og kunstkritikere har et medansvar, som Stjernfelt stiller skarpt på med følgende parodi, på en anmeldelse i miniformat:

»Détte værk overskrider den traditionelle forestilling, og står som et provokerende slag i ansigtet på den borgerlige pænhed«

Udskift ordet værk med X-kunstværk, og man har formlen for den negative opbyggelighed, hvor den oppositionelle grænseoverskridelse ene og meget alene er endemålet for såvel værk som kritik. Overskridelsens figur minder forbavsende meget om alle de ligegyldige selvrealiseringsmantraer, der flyder rundt i det offentlige rum, og som modsat den negative opbyggeligheds faste abonnenters inderste drøm om eksklusivitet, er gået hen og blevet allemandseje, når bungy-jump-springere og overlevelseskursister i enstemmigt kor råber »det var en meget grænseoverskridende oplevelse for mig«.

Kritik er stadig nødvendig, men ...
Søren Ulrik Thomsen viser sig derimod i sine tre essays som et opbyggeligt eksempel til efterlevelse, når han i opbyggelig tone fastslår: »Freud og Luther er mine helte«. Begge fordi de er anti-utopister, vel af mærke af den positive slags. Freud læser Ulrik Thomsen ikke som »studenteroprørets revolutionære profet for begærets transcendens« men tværtimod eksemplet på den balancerede tænker, der taler for en balance mellem det »driftstilfredsstillende« og kontrollen af selv samme driftsliv. En tese som Thomsen sætter passende billede på: »Freud lod skægget stå, men han studsede det omhyggeligt«. Hvis Freud var noget profetisk talerør overhovedet, så var det ikke for sit »overskridende potentiale« men som fortaler for det civiliserede menneske.

Hos Luther genkender Thomsen det anti-utopiske, fordi reformatoren fastholdt adskillelsen af »det himmelske og jordiske regimente«, som kun forenes i Kristus, der både var »sand Gud og sandt menneske«. Igen fornemmer man hos Thomsen den balancerede opbyggelige kritik her i Luthers ånd. Og nu vi er ved Kristus, så burde han i sidste ende - ifølge Thomsen - sikre os imod at påtage os rollen som offer i den negative opbyggeligheds tjeneste:

»Vi har selv lagt i kakkelovnen, fordi vi ikke tror på Kristus, men selv vil være ham! Kristus er det endegyldige offer og den principielle syndebuk. Fra og med Kristus er det blevet overflødigt at bringe sonofre og udpege syndebukke. Kristendommen er en påmindelse om, at man ikke selv skal spille offer og heller ikke gøre andre til offer. Man skal ikke udagere fortællingen med sig selv og andre i rollen som offer og syndebuk«.

Kritik er ifølge forfatterne stadig nødvendig, men en kritiker, der forelsker sig negationen for egen hævdelse, er en gold og ubrugelig samtalepartner. Umiddelbart en banal sandhed men ikke desto mindre en pointe, der, indtil Stjernfelt og Thomsen satte ord på med »Kritik af den negative opbyggelighed«, havde realiseret sig i mange værker, avisspalter og sågar helt ind i de akademiske institutioner.